അധ്യായം 1
പൈത്തൺ ഇൻസ്റ്റളേഷൻ

ഈ അധ്യായത്തിലുള്ള വിഷയങ്ങൾ:
    പൈത്തൺ ഇന്റെർപ്രെറ്ററിന്റെ ഡൗൺലോടും ഇൻസ്റ്റളേഷനും
    ഈ പുസ്തകം എങ്ങിനെ ഉപയോഗിക്കാം
    ഈ പുസ്തകത്തിന്റെ വെബ്സൈറ്റ്  http://inventwithpython.com
   
ഹലോ! കംപ്യുട്ടർ വീഡിയോ ഗേയിമുകൾ ഉണ്ടാക്കുന്ന വഴിയിൽകൂടി ഈ പുസ്തകം നിങ്ങളെ പ്രോഗ്രാം ചെയ്യാൻ പഠിപ്പിക്കുന്നു. ഈ പുസ്തകത്തിലെ ഗേയിമുകൾ എങ്ങിനെ പ്രവർത്തിക്കുന്നു എന്നു് പഠിച്ചുകഴിഞ്ഞാൽ, നിങ്ങൾക്കു് സ്വന്തം ഗേയിമുകൾ നിർമ്മിക്കാൻ കഴിയും. അതിനു്  ഒരു കംപ്യുട്ടറും, പൈത്തൺ ഇന്റെർപ്രെറ്റർ എന്ന സോഫ്റ്റ്വെയറും, ഈ പുസ്തകവും മാത്രം മതി. പൈത്തൺ ഇന്റെർപ്രെറ്റർ സൗജന്യമായി ഇന്റെർനെറ്റിൽ നിന്നു് ഡൗൺലോട് ചെയ്യാവുന്നതാണു്.

ഞാൻ ഒരു കുട്ടിയായിരുന്നപ്പോൾ ഇതേമാതിരി ഒരു പുസ്തകമാണു്  എന്റെ ആദ്യത്തെ പ്രോഗ്രാമുകളും ഗേയിമുകളും എഴുതാൻ പഠിപ്പിച്ചതു്. വളരെ ലളിതവും രസകരവുമായിരുന്നു അതു്. ഇപ്പോൾ, ഞാൻ വലുതായിട്ടും പ്രോഗ്രാമിങ്ങ് എനിക്കു് രസകരമാണു്. പ്രോഗ്രാമിങ്ങിൽ നിന്നു് സമ്പാദ്യവും എനിക്കുണ്ടാവുന്നുണ്ടു്. നിങ്ങൾ വലുതാവുമ്പോൾ ഒരു കംപ്യൂട്ടർ പ്രോഗ്രാമർ ആവാൻ ഉദ്ദേശിക്കുന്നില്ലെങ്കിലും, പ്രോഗ്രാമിങ്ങ് ഒരു ഉപയോഗപ്രദവും രസകരവും ആയ കഴിവാണു്.

കംപ്യൂട്ടറുകൾ അത്ഭുതകരമായ യന്ത്രങ്ങളാണു്. അവയെ പ്രോഗ്രാം ചെയ്യുന്നതു്  ആളുകൾ വിചാരിക്കുന്നതുപോലെ അത്ര ഭുദ്ദിമുട്ടുള്ള കാര്യമൊന്നുമല്ല. നിങ്ങൾക്കു് ഈ പുസ്തകം  വായിക്കാൻ കഴിയിന്നുണ്ടെങ്കിൽ ഒരു കംപ്യൂട്ടിറിനെ പ്രോഗ്രാം ചെയ്യാനും കഴിയും. ഒരു കഥാപുസ്തകം അതിന്റെ വായനക്കാരൻ മനസ്സിലാക്കാൻ പറ്റുന്ന ഒരു കൂട്ടം വരികളാണു്. അതുപോലെ ഒരു കംപ്യൂട്ടർ പ്രോഗ്രാം കംപ്യൂട്ടർ മനസ്സിലാക്കാൻ പറ്റുന്ന ഒരു കൂട്ടം നിർദ്ദേശങ്ങളാണു്. വീഡിയോ ഗേയിമുകൾ  വെറും കംപ്യൂട്ടർ പ്രോഗ്രാമുകളല്ലെ, അതുകൊണ്ടു്  അവയും ഒരു കൂട്ടം നിർദ്ദേശങ്ങളാണു്.

ഒരു കംപ്യൂട്ടറിനെ നിർദ്ദേശിക്കാൻ അതു മനസ്സിലാക്കുന്ന ഭാഷയിൽ നിങ്ങൾ പ്രോഗ്രാം എഴുതണം. ഈ പുസ്തകം പൈത്തൺ എന്ന പ്രോഗ്രാമിങ് ഭാഷയാണു് പഠിപ്പിക്കുന്നതു്. BASIC, Java, Javascript, PHP, C++ എന്നിങ്ങനെ പല പ്രോഗ്രാമിങ് ഭാഷകളുണ്ടു്.

എന്റെ കുട്ടിക്കാലത്തു്  സാധാരണയായി BASIC ആയിരുന്നു ആദ്യ കംപ്യൂട്ടർ ഭാഷയായി പഠിച്ചിരുന്നതു്. പക്ഷെ അതിനുശേഷം പൈത്തൺ പോലെ പുതിയ പ്രോഗ്രാമിങ് ഭാഷകൾ കണ്ടുപിടിച്ചിട്ടുണ്ടു്. BASIC -നെ ക്കാളും എളുപ്പമാണു് പൈത്തൺ പഠിക്കാൻ. എന്നാലും  അതു് പ്രൊഫെഷനൽ പ്രോഗ്രാമറുകൾ ഉപയോഗിക്കുന്ന ഒരു ഗൗരവമായ പ്രോഗ്രാമിങ് ഭാഷയാണു്. മുതിർന്നവർ പലരും ജോലി സമ്പന്തമായ പ്രോഗ്രാമിങ്ങിനും, വിനോദത്തിനായുള്ള പ്രോഗ്രാമിങ്ങിനും, രണ്ടിനും, പൈത്തൺ ഉപയോഗിക്കുന്നു.

Xbox, PlayStation, Nintendo എന്നിവയ്ക്കുള്ള ഗേയിമുകളെ വെച്ചു നോക്കുമ്പോൾ ഈ പുസ്തകത്തിൽ നിന്നു് നിർമിക്കാൻ പഠിക്കുന്ന ഗേയിമുകൾ സാധാരണമായി തോന്നാം. പ്രോഗ്രാമിങ്ങിന്റെ ആദ്യപാഠങ്ങൾ പഠിപ്പിക്കാൻ ഉദ്ദേശമുള്ളതുകൊണ്ടു് ഈ ഗേയിമുകൾക്കു് വ്യാമോഹിപ്പിക്കുന്ന ഗ്രാഫിക്സ് ഒന്നുമില്ല. പ്രോഗ്രാമിങ്ങിന്റെ പഠനത്തിനിൽ ഫോകസ് ചെയ്യുന്നതിനുവേണ്ടി, കരുതിക്കൂട്ടി, ഇവയെ സരളമായിട്ടാണു്  രൂപകൽപ്പിച്ചിരിക്കുന്നതു്.


